---
title: "Applicatie"
---

MapGallery is een WebGIS-applicatie, gemaakt om de omgeving in kaart te brengen en beter te begrijpen door middel van
het bekijken van interactieve kaarten en locatiegegevens. De applicatie werkt op alle belangrijke desktop- en mobiele
platforms. MapGallery wordt onder andere gebruikt door gemeenten, stedenbouwkundigen, onderzoekers en de
veiligheidsregio’s.

MapGallery biedt een krachtige en flexibele omgeving voor het beheren van geografische informatie. Of je nu kaarten wilt
publiceren, geavanceerde kaartlagen wilt configureren, of eenvoudig inzicht wilt krijgen in ruimtelijke data, MapGallery
biedt je de tools om dat effectief te doen.

### WebGIS en Web mapping

Webgebaseerde ‘Geographic Information Systems’ (WebGIS) benutten het web om de opslag, visualisatie, analyse en het
delen van geografische data via internet te vereenvoudigen. Deze systemen maken geavanceerde ruimtelijke analyses en
kaartvisualisaties toegankelijk voor een breed publiek.

Een veelgebruikte toepassing van WebGIS is Web mapping. Dit verwijst naar het proces van het creëren, gebruiken en delen
van kaarten via het internet. Dit proces omvat niet alleen het ontwerpen van kaarten, maar ook het aanbieden van een
interactieve dienst. Hierdoor kunnen gebruikers bepalen wat ze op de kaart willen zien en hoe ze de beschikbare
geografische informatie willen verkennen.

Kortom, Web mapping overstijgt traditionele cartografie door een dynamisch platform te bieden waarop kaarten niet alleen
worden weergegeven, maar ook interactief zijn.

### De belangrijkste kenmerken en functionaliteiten

De basis van MapGallery bestaat uit een statische (wereld) **kaart**. Over deze kaart kunnen interactieve **kaartlagen**
geprojecteerd worden. Een kaartlaag bevat een visualisatie van specifieke geografische data. Dit kan van alles zijn,
bijvoorbeeld de locaties van bluswatervoorzieningen of zorginstellingen, maar ook een visualisatie van de actuele
verkeersinformatie of een digitale weergave van het aardoppervlak met oppervlaktetopografie.

![](application.png)

MapGallery bevat een veelzijdig **zoekveld**, waarmee je naar coördinaten, adressen, kaartlagen, ondergronden of
gegevens kunt zoeken. Ook beschikt de kaart over verschillende weergavefuncties, zoals een 2D- en 3D-weergave, in- en
uitzoomen, ondergrond veranderen en locatie- en oriëntatiebepaling. Daarnaast is het mogelijk om op de kaart metingen
uit te voeren, selecties te maken, afbeeldingen te exporteren naar PNG-formaat of te delen via een link (URL).

## Browser ondersteuning

MapGallery werkt op alle browsers die [WebGL](https://get.webgl.org/) ondersteunen. De volgende tabel toont alle
browsers waarvoor MapGallery volledige ondersteuning biedt, wat betekent dat alle functies zonder kwaliteitsverlies
werken. Als je merkt dat iets niet goed werkt in een browser die binnen het ondersteunde versiebereik valt, open dan
een [issue](../questions/#ondersteuning):

| Browser | Versie | Releasedatum |         |        |    Gebruik |
|---------|-------:|-------------:|--------:|-------:|-----------:|
|         |        |              | desktop | mobiel |     totaal |
| Chrome  |    49+ |      03/2016 |  25.65% | 38.33% |     63.98% |
| Safari  |    10+ |      09/2016 |   4.63% | 14.96% |     19.59% |
| Edge    |    79+ |      01/2020 |   3.95% |    n/a |      3.95% |
| Firefox |    53+ |      04/2017 |   3.40% |   .30% |      3.70% |
| Opera   |    36+ |      03/2016 |   1.44% |   .01% |      1.45% |
|         |        |              |         |        | __92.67%__ |

_Browserondersteuning gegevens afkomstig van [caniuse.com](https://caniuse.com)._
